我佮你平躼。
Guá kah lí pênn lò.

你佮伊仝款躼。
Lí kah i kāng-khuán lò.

伊兩个平平50公斤。
I nn̄g--ê pênn-pênn gōo-tsa̍p kong-kin.

伊佮阿美仔平平二十歲。
I kah A-bí--á pênn-pênn jī-tsa̍p huè.

你有伊的兩倍巧。
Lí ū i ê nn̄g puē khiáu.

你有伊遐用功。
Lí ū i hiah iōng-kong.

你無伊的一倍巧。
Lí bô i ê tsi̍t puē khiáu.

你無伊遐歹心。
Lí bô i hiah pháinn-sim.

你親像（tshan-tshiūnn）豬遮大箍。
Lí tshin-tshiūnn ti tsiah tuā-khoo.

這目睭親像（tshan-tshiūnn）阿娘遮大蕊。
Tsit ba̍k-tsiu tshin-tshiūnn a-niâ tsiah tuā luí.

我的心就親像（tshan-tshiūnn）冰遐爾冷。
Guá-ê sim tō tshin-tshiūnn ping hiah-nī líng.

兔仔比龜仔較緊。
Thòo-á pí ku-á khah kín.

兔仔比龜仔閣較緊。
Thòo-á pí ku-á koh-khah kín.

兔仔比龜仔走較緊。
Thòo-á pí ku-á tsáu khah kín.

兔仔走比龜仔緊。
Thòo-á tsáu pí ku-á kín.

龜仔無比兔仔閣較緊。
ku-á bô pí thòo-á koh khah kín.

龜仔無比兔仔走較緊。
ku-á bô pí thòo-á tsáu khah kín.

龜仔走無比兔仔緊。
Ku-á tsáu bô pí thòo-á kín.

蚵仔比螺仔較貴。
Ô-á pí lê-á khah-kuì.

魚仔比軟絲仔泅較緊。
Hî-á pí nńg-si-á siû khah kín.

市仔賣的袂比超市閣較俗。
Tshī-á bē--ê bē pí tshiau-tshī koh-khah sio̍h.

蝶仔袂比鳥仔飛較懸。
Ia̍h-á bē pí tsiáu-á pue khah kuân.

馬仔走比象仔緊。
Bé-á tsáu pí tshiūnn á kín.

馬仔跳無比羊仔遠。
Bé-á thiàu bô pí iûnn-á hn̄g.

你今仔日比其他同學閣較早來學校。
Lí kin-á-ji̍t pí kî-thann tông-o̍h koh-khah tsá lâi ha̍k-hāu.

你躼過伊。
Lí lò kuè i.

行路輸過坐車。
Kiânn-lōo su kuè tsē tshia.

行路袂輸過坐車。
Kiânn-lōo bē su kè tsē tshia.

這蕊花媠過任何的花草。
Tsit luí hue suí kuè jīm-hô ê hue-tsháu.

這位小姐媠過任何人。
Tsit uī sió-tsiá suí kuè jīm-hô-lâng.

一座山懸過一座山。
Tsi̍t tsō suann kuân kuè tsi̍t tsō suann.

我躼伊差不多兩公分。
Guá lò i tsha-put-to nn̄g kong-hun.

大姊加我無幾歲。
Tuā-tsí ke guá bô kuí huè.

伊減以早一屑仔爾爾。
I kiám í-tsá tsi̍t-sut-á niā-niā.

我開的錢佮阿姐平濟。
Guá khui-ê tsînn kah a tsiá pênn tsē.

你頭殼有伊遐爾好就好。
Lí thâu-khak ū i hiah-nī-hó tō hó.

你有伊的頭殼遐爾巧就好。
Lí ū i ê thâu-khak hiah-nī khiáu tō hó.

伊比啥人（siáng）攏緊張。
I pí siáng lóng kín-tiunn.

伊比啥人攏䆀。
I pí siánn-lâng lóng bái.

你看你（lí#），人比你gâu講話，嘛小綴人學一下。
Lí khuànn lí#, lâng pí lí gâu kóng-uē, mā sió tuè lâng o̍h--tsi̍t-ē.

阿安比阿發加蓋儉。
A-an pí A-huat ke kài khiām.

阿發加比阿成兩光濟囉。
A huat ke pí a sîng lióng-kong tsē lô.

這齣戲較無頭先的彼齣遐悲傷。
Tsit tshut hì khah bô thâu-sing ê hit tshut hiah pi-siong.

伊離緣了後比離緣進前加偌樂暢。
I lī-iân liáu-āu pí lī-iân tsìn-tsîng ke guā lo̍k-thiòng.

佮彼站比，這陣日子加偌（luā）幸福咧。
Kah hit-tsām pí, tsit-tsūn ji̍t-tsí ke luā hīng-hok--leh.

阿發加阿財2公斤重爾爾。
A-huat ke A-tsâi nn̄g kong-kin tāng niā-niā.

今仔日較袂寒。
Kin-á-ji̍t khah bē kuânn.

明仔載變閣較寒。
Bîn-á-tsài piàn koh-khah kuânn.

今年較慢寒。
Kin-nî kah bān kuânn.

舊年寒較久。
Kū-nî kuânn khah kú.

查某比查埔加四成。
Tsa-bóo pí ta-poo ke sì siânn.

查埔比查某加一成。
Ta-poo pí tsa-bóo ke tsi̍t siânn.

查某比查埔減三成。
Tsa-bóo pí ta-poo kiám sann siânn.

查埔比查某減一成。
Ta-poo pí tsa-bóo kiám tsi̍t siânn.

